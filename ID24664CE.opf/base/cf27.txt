paNDi ta'i rnam par thar pa dad pa'i glang po skul ba'i lcags kyu zhes bya ba bzhugs so/

[A:1bxxx]na mo gu ru manydzu shri ye/ brgyad khri bzhi stong chos kyi sgo mang po/ tshig dang don bcas pa'i gnas rnams kun/ ji snyed yod pa'i rang rang grub pa'i mtha'/ gsal
mdzad mkhas pa'i ded dpon khyod gcig su/ gang gis 'chad pa'i gzhung lugs khra mo 'ga'/ la lang skye bar 'bel bar mi spobs na/ rnam mang bshad pa'i rgyun gyis 'gro ba'i
yid/ ngal gsor bgyi ba khyod las gzhan su zhig yab rje rgyal ba'i ring lugs 'dzin pa la/ gangs can ljongs 'dir khyod kyi 'gran zla su/ 'phags pa'i yul na ding sang bstan
pa'i cha/ rnam par nub phyir dpe zlar su zhig bgyi/

sngon chad byon pa'i mkhas dang grub pa'i gtso/ du ma'i legs bshad rnam grangs mang mod yang / khyod thugs chos kyi rgya mtshos yongs bzung nas/ gzhan la sna gcig 'dzin pa'i
skal ba'ang ci/ shin tu sbyangs pa'i zhib mo'i blo gros kyis/ mkhas pa 'ga' yi spyod yul rtsing por byas/ gsung gi bdud rtsi gser 'gyur sman mchog ni/ gang la reg pa'i
'dod dgu nye bar spel/ mdo sngags kun gyi glegs bam gcig gyur pa/ yongs rdzogs bstan pa'i bdag po'i rmad byung gtam/ bdag 'dra phyogs re'i mig gyur byis pa'i blos/ ji lta'i
sgo nas 'bel bar ga la spobs/ 'on kyang yid ches gtan tshigs rna ba ru/ nyer ltung snying gi pad mor son pa yi/ rgya mtsho che las skra rtse'i thigs pa tsam/ dang ba'i
sems kyis blangs nas 'dir brjod bya/ 'dir bdag gi bla ma dam pa mi 'phrogs pa'i brgyen rab phul du byung ba'i bdag nyid chen po mtshan mchog don ldan du gyur pa/ gnas lnga
yongs su rdzogs pa'i paNDi ta

dbyig gnyen gnyis pa/ a mo gha sidhi zhes 'dzam gling kun du nyi ma dang zla ba ltar grags pa 'di'i rnam par thar ba'i tshul ni dus gsum sgrib med du gzigs pa'i spyan ldan
zhig las/ bdag 'dra so so skye bo byis pa'i blo can 'ga'i spyod yul ma yin mod kyang / 'dir rang gi mos pa gtso bor byas nas 'jig rten ltar snang dang bstun pa'i kun dang
thun mong du gyur pa'i rnam par thar pa'i sgo cung zad gleng gi/ skal ba dang ldan pa dag rna ba blang te nyon cig de la bdag gi bla ma dam pa mkhas pa'i 'di'i 'khrungs
pa'i yul ni/ stod mnga' ris skor gsum las/ smad kyi sa'i thig chen smon thang rgyal po'i khab dang nye ba'i khams gsum rnam par rgyal ba'i ljongs kyi nub ngos kyis shin du
yid du 'ong zhing 'bab chu shel gong ltar dngas pa'i rgyun phyogs su 'khor zhing 'bab pa/ ne'u seng sngon po rin chen anDa rnyil gyi phyi ma yongs su brdal lta bu ngos
snyoms shing khyon yangs par kha dog sna tshogs pa'i me tog gis legs par khebs pa/ 'bru dang lo thog phun sum tshogs pa'i 'byung gnas su

gyur pa/ shing rtse nags tshal du mas phyogs dang phyogs mtshams kun du brgyan pa'i gnas dben zhing nyams dga' ba grub pa'i sman ljongs dag dang mtshungs ba zhig tu/ yab smon
thang rgyal po'i nang gnyer du gyur pa shin tu blo gros gsal zhing / dbang po'i sgo gtsang ba/ 'jam zhing nges pa'i spyod tshul 'chang ba zhig dang / yum rje btsun mar
pa'i bu bzhi'i nang nas mchog tu gyur pa/ bshad pa'i bka' babs rngog ston kyi chos rdor gyi dbon rigs gsang sngags rnying ma'i bsgrub rgyud 'dzin pa/ bla ma chos 'khor ba
chos dpal rgya mtsho'i lcam du gyur pa rma g.yang zas kyi mkha' 'gro ma zhig gi sras su nyi ma zhes pa chu mo lug gi lo la sku 'khrungs/ de'i tshe stong chen 'dul grwa'i
nyer 'dzin zur slob tu gyur pa'i slob dpon chen por rgyal mtshan grub ces pa'i dge ba'i bshes gnyen cig gis dze tA ri'i lugs kyi tshe dpag tu med pa lha dgu'i dkyil 'khor
du dbang lan mang du bskur zhing / de'i dug rje 'di nyid don dam 'od gsal gyi cha kun rdzob rnyog pa'i rtog tshogs gang gis kyang ma bsgribs par hrig ge

yer re mngon du dgongs pas/ nam mnal mdzad dus spyan mi 'dzums par ha re 'byung na las/ bla ma des kyang 'di nyid sangs rgyas kyi bstan pa rin po che la bgyi ba byed pa'i skyes
chen dam pa zhig 'byon pas/ bar chad kyi dbang du ma song ba'i sku rim gyis/ bu'i ming la blo gros dpal gyi rgya mtshor thogs gsung nas/ rje 'di'i mtshan yang de ltar
du grags so/ 'di la 'thad pa bzong mthong ste/ sngon chos rje sa skya paN chen hor rgyal pos spyan drangs nas byon pa'i dus su/ chos rgyal 'phags pa sku mched gnyis kyang
sku nas gzhon nur gyur zhig phyag phyir khrid byon pa las/ de dus su rgyal ba yang dgon pas sa skya paN chen la/ bla ma rin po chen ni hor yul la 'byon par 'dug bdag bu
slob kun la rjes su mos gus kyi rten dpon po 'di bgyid dgos par gda' ste/ 'di la yon tan gyi khyad par ci mnga'/ yid brtan thub yod lags sam zhus pas/ chos rje sa paN gyis
'phags pa rbod cig la dbu sngas mdzad nas mnal ba de rgyal ba yang dgon pa la bstan

nas/ de'i tshe 'phags pa spyan gdangs nas mnal mdzad yod pa las/ 'di 'od gsal zin pa'i rtags lags/ nged kyi mi brgyud khungs ma rnams la gzhon nu nas 'di ltar 'od gsal legs
par zin pa lags kyis gsungs/ zhes 'byung ba dang don cig pas yid ches pa'i gnas su gyur pa yin la/ don 'di la dgongs nas/ rje rang nyid kyis kyang / don dam 'od gsal gdod
nas yod par gzigs shes gsung ngo / de dag la 'di skad ces bya ste/ gangs ri dpal dang ldan pa kha ba'i ri/ bsil la mdzas pa lha yi gzhal med khang / 'dod dgu'i 'byung gnas
mnga' ris 'dzin ma'i khyon/ yid bzhin nor bu du ma'i 'byung gnas yin/ khyad par bdag gi 'drin mchog mkhas pa'i rje/ bsams bzhin 'gro ba'i don la legs par byon/ dus mthar
thub pa'i dbang po slar byon pa/ snyigs ma'i dus la som nyi cung zad gyur/ 'khrungs tshe ltas bzang byi ba'i 'od phung 'khrir/ bkra shis dge mtshan yar ngo'i zla la 'gran

sangs rgyas gnyis pa dbyig gnyen 'phags yul nas/ gangs ri'i ljongs 'dir ci slad don du byon/ sa steng kun du mkhyen pa'i spyan ras kyis/ nye bar gzigs kyang bdag las dman pa
'ga'/ ma gzigs bdag nyid kho na'i tshad slad du/ bsams bzhin skye ba bzhes pa lags par khums/ bon kyang 'dzam gling sa yi thig le rnams/ bka' drin khur du len pa'i tshogs
kyis gang / de phyir bdag nyid gcig pa'i don du yang / ma lags kun gyi mgon du khyod byon to/ srid pa'i 'ching ba sgyu ma lta bu dang / rang don 'bras med chu shing bzhin
du gzigs/ ka dag lhun gyis grub pa'i rang 'gros nyid/ rtsol med sgom du shar ba'i rnal byor che/ rang bzhin gdod ma'i 'od gsal mngon gyur pas/ ji snyed spros pa'i tshogs
kun nye bar zhi/ gnyug ma'i ngang la lhan ne ma yengs pa/ 'gyur med bde la byis pa'i dus su bzhugs/ e ma 'di ni byis pa'i dus nyid nas/ 'di ltar chos nyid ngo bo mngon
gyur kyang / da dung lam

la 'bad pa'i rgyu 'phrul can/ gzhan du sbas pa'i brtul zhugs 'dzin pa'i dpal/ yon tan tshogs rnams ma rdzogs slob tshul dang/ la lar bshes gnyen bsten pa'i mdzad pa sogs/ dman
mos don du du ma'i zlos gar gyis/ drang don thabs la mkhas pa'i brda sprod mkhan/ de ltar sku nas gzhon nu'i dus nyid nas yab yum dag gi rtsa ba'i yon bdag mchod du gyur
pas de'i stabs nas chos rje don grub seng ge'i drung du sangs rgyas kyi bstan pa rin po che'i sgor zhugs shing / don yod grub pa zhes mtshan mchog don ldan du gsol/ yongs
rdzogs dge bsnyen gyi bslab gzhi zhig mnos shes gsung ngo / de nas thub bstan dar rgyas gling gi chos grwa chen por nye bar bsnyen nas/ mkhan po sras mchog pa la gnas
kyi slob dpon zhus/ klog sogs bya cha chos spyod kyi rim pa phran bu rnams dang / rnam mang rigs lam gyi gnas la sbyangs pa en tsam yang mdzad/ phyis 'di la mnyan yod gser
mdog

can du/ sgra 'tshams sbyor lnga pa/ rgya gar gyi paNDi ta chos kyi nyig byed la chos rje sras mchog nyid kyis dngos su gsan pa'i sgrol lam e ka dza Ti ral cig ma'i sgrub skor
yang gsan gsung / de dus mnga' ris nas byams gling grwa tshang drug gi bar sgo bar bzhugs shing grwa dgon gyi 'brel stabs nas chos rje rin po che dpal ldan pa la sems
bskyed sogs spyi chos cung zad tsam 'dra'i chos 'brel yang gsan/ rnam rgyal mkhan po chos rje rwa ston yon tan dpal bzang po'i drung du/ phar tshad rong Tika gi steng nas
spyi chos lan 'ga' yar dang / dbus gtsang la 'byon dus dpal phyag na rdo rje 'chi bdag 'joms pa'i dbang rjod chos 'di gsan/ bsam rtse kun spangs pa zhes/ sngon paN chen
chos kyi rgyal po mnga' ris la phebs dus khong rang gcig pu la smon thang rgyal po'i khab su dpal mgon gdong bzhi pa gnad dus su sha chen gyi dris glo bo'i lung pa kun khebs
pa byung bar grags pa'i dad gus dam tshig can zhig yod pa de la'ang zhal bzhi pa'i rjes gnang rdzongs chos su zhus

nas/ rang yul 'khor ba'i khyim thab dang 'dra ba'i pha yul bdud kyi btson ra las legs par 'thon nas/ dbus gtsang dag pa'i zhing du nye bar byon te/ rang gi yab gyur 'jam dbyangs
chos kyi rgyal po nyid la mdo sngags kun gyi bka' lung gis thugs rgyud yongs su gang bar rjes su dgongs pa'i lhag bsam mchog gis/ zhabs kyi pad mo mchog la nye bar
gtugs te/ thos pa rgya mtsho'i gling du nye bar zhugs par gyur to/ bstan rtsa legs gsungs 'dul ba'i sgor zhugs shing / bstan 'dzin mkhas grub du ma'i zhabs pad bsten/ bstan
la dgongs nas rang yul nyer spangs te/ bstan pa'i 'byung gnas mchog tu nye bar chas/ pha yul bdud kyi rgya las ring grol ba'i/ blo ldan skyes bu nam du'ang bde bar gnas/
bdud las dang du len pa'i rmongs pa'i tshogs/ 'bad de 'khor ba'i khang bur nye bar 'jug gang la bsten na mi dge 'phel ba'i grogs/ tshe 'di'i pha ma nye 'dun nyid yin kyang
/ phan sems bdud du 'bab pa'i chos pa 'ga'/

bdud las dang du blangs la dam par 'dzin/ skye ba snga ma tshogs gnyis goms pa'i mthus/ mi bzad 'khor ba'i nags las rgyang bsrings te/ thar 'dod gdul bya'i bsti gnas nyams
dga' bar/ blo gsal rigs mthun dag dang bag phebs rgyu/ ring nas goms pa'i lhag bsam mdangs bkra bas/ nye bar 'khyud pa'i gus ldan ma li'i dri/ khyod gtsug dpag bsam lo ma'i
bsil yab der/ yab rje zhabs zung khu byug rnam par rol/ bsten 'dzin 'dab chags yongs kyi spyi rje bo/ stong nyid smra ba'i khu byug lnga rig rje/ mang thos nags na bsam
byung shes rava kyis/ legs byas sgrub la gshog sgro rnam par g.yo/ de ltar bdag gi 'dren pa dam pa 'dis gtso bor paNDi ta chen po'i zhal snga nas nyid gtso bor gyur pa'i
skyes chen dam pa 'ga' las chos kyi bdud rtsi gsan pa'i snyim pas ji ltar bzhes pa'i tshul ni dong por gtsug nor bu thams cad mgon pa'i bshes gnyen dpal shAkya mchog ldan
nyid las/ dge tshul gyi bslab gzhi gtso bor mnos shing /

sde snod gsum dang 'brel ba'i bka' dang bka'i dgongs 'grel rmad du byung ba'i don rnams su dus kun tu nye bar mnos pa yang 'di lta ste/ rgya chen thos pa'i khur gyis mi ngal
ba'i/ rmad byung bsam pa'i bang mdzod lta na sdug bka' dang bka' yi dgongs 'grel ji snyed pa/ ma lus khyod blos yongs su bzung bar nges/ 'phags mchog rnam gnyis shing rta
chen po'i srol/ ma 'dres rang gzhung tshugs bar nges bkral zhing / gzhan zer dbyings su len las phyir phyogs pa'i/ phyis byung gtam gyis ma bsgribs sal ler mkhyen/ tshad
ma sde bdun 'dul mngon logs pa/ mdor na tha snyad chos kyi gtsug lag par/ lan cig ma yin rnams grangs mang por yang / shin du zhib mo'i blo yis rnam par phye/ yab rje
'jam pa'i dbyangs kyi rjes slob pa/ thugs mdzod ma lus dgongs pa'i gsang ba mkhan/ gang gsung gtsug tu len pa'i gdung shugs can/ sku gsung thugs kyi rgyal tshab gcig gyur
nyid/ gzhan yang dbang bskur rdo rje phreng ba dkyil 'or bzhi bcu

zhe lnga'i bdag nyid can dge legs spel byed gsum dang bcas pa/ sgrub thabs rgya mtsho/ brgya rtsa/ gsung ngag rin chen lan gsum nai gu chos drug lan bzhi/ na ro chos drug shin
tu spros med/ gsang 'dus rim lnga/ lam zab bla ma'i nang khrid khyad par can/ thugs rje chen po'i sgrar khrid/ snying po don gsum/ thig chen blo sbyong / do ha skor gsum
sogs dam pa'i chos dpag tu med pa'i bka' drin dang / khyad par rdzogasapa'i sangs rgyas kyis gsungs/ rigs gsum mgon pos bkral/ sgyur byed rnams kyis bsgyur/ paNDi ta
rnams kyis bshad/ grub chen rnams kyis bsgoms/ mkhas pa rnams la yongs su grags pa'i chos dpal dus kyi 'khor thugs gsung sku'i bdag nyid can gyi dkyil 'khor chen por rdul
tshon la brten nas byis pa 'jug pa'i dbang bdun/ mchog dbang gong ma gsum dngas pa sngon du song nas/ rgyud kyi bshad bka' yongs su rdzogs par gsan/ de nas ston 'tshams
gcig la sbyor ba lan lag drug pa'i myong khrid

legs par gsan pas/ rnam kun mchog ldan gyi ting nge 'dzin mngon du gyur te/ bzhed dgongs ji lta bar mkhas pa dang grub pa'i sar bkod pa'i bka' drin bsab par dka' ba'i khur
dang ldan par gyur pas na/ dus rtag du'ang mi brjed dran pa'i yul du 'bral bar gyur pa'i gnas med cing / gzhan lta ci/ tha na bstan bcos kyi mdzad byang mtshan tsam yang
smos pa'i tshe dbu zhwa phud spyi bor len pa ni yang dang yang du dus rtag tu mdzad pa dngos su mthong la/ sngon rje 'di nyid slob gnyer mdzad dus shin tu {bka' drin }pa'i
mthar thug pas/ gsung las/ thug tshul la nga rang min pa gzhan ye med pa lan 'ga' re rang byung gsung ba la brtags pas shes shing / mdor na dus mtshungs pa'i skyes bu kun
la yang gsal la/ de lta'i dus su yang zas gos kyi spro bsdus ye mi mdzad par tha na phye tshun yang 'thag pa'i te/ yos tsa dang chu rkyang la brten nas

thos pa legs par mdzad ces gleng ngo / de dag la 'di skad ces brjod do/ srid pa'i dpal ni dam pas smad pa'i gnas/ 'di nyid dgongs pa'i skyes bu re re tsam/ 'or ba'i bde la
ma chags zhen bral blos/ thos pas mi ngoms don 'di khyod kyis mdzad/ pha yul gnyen bshes sgyu ma'i nor spangs nas/ gyi na'i 'tsho bas 'tsho ba'i spong ba pa/ dam pa'i smon
gnas dregs pa'i snying po'i yul/ gcig la gnyis su snang ba'i zlos gar ston/ gnyen bshes chu 'dzin dngas ba'i sngo sangs can/ bza' btung bdud rtsi'i zim char gyis dben pas/
sku yi dpal ni rtswa shing skam po bzhin/ mthong tshe kun gyi yid la'ang skrag pa 'byin/ zhwa gos logs khyod sngon phyag dar khyod/ za ma'i tshul ni sngon dus bsod snyoms
pa/ sdom rtsan ldan pa'i nyan thos 'od srungs kyi/ mdzad pa 'di nyid ring zhig khyod kyis bsten/ zhes pa ltar bshad pa'i don nyid snyan ngag gi zol ma yin par dngos
po'i gnas lugs la shing / de dus

rje paNDi ta chen pos dus dang gnas skabs kun du chos dang zang zingadu ma'i sgo nas thugs kyis nye bar bskyangs shes thos so/ de skabs/ rje 'jam pa'i dbyangs kyi phyag phyir/
yang srid bdun par gyur pa karma pa mi pham chos grags rgya mtsho la yang sku gsum ngo sprod kyi khrid gsan/ de nyid kyis mdzad pa'i tshad ma'i bstan bcos kyi dag byed
kyang rje 'di nyid kyis mdzad ces grags so/ yang snga gong 'jam dbyangs chos rje'i zhabs 'bring du nyi ma dbus kyi rgyal khams chen po la/ chos dbar la phebs dus shrI nA
lethrar zhwa lur myen rab chos rje la yang chos 'brel tsam gsan/ rje rong ston gyi dngos slob slob dpon rgya rdo rje la yang rab dkar ma sogs lung phran bu 'dra gsan zhing
/ mtshur phu'i ngo gro rab 'byams pa la/ rnam sras ser chen rta bdag brgyad kyi rjes gnang gsan/ mnyan yod gser mdog can nyid du rnal 'byor dbus smyon he ru ka la do
ha skor gsum sogs 'ga' zhig rgya chen chos kyi spyan ldan gcig tu grub pa'i brtul zhugs lta bur mdzad pa'i brag dmar ba zhes lha bcas 'gro ba'i

gnas las mtshan du gsol ba de nyid la/ bde mchog dril bu pa'i skor dang / rnam sras rigs gsum/ dpal mgon zhal bzhi pa/ ye shes mgon po phyag drug pa 'or bcas/ rdo rje dbyangs
can la sogs legs par gsan zhing / chos dang zang zing gis bka' drin gyis legs par bskyangs gsung / mtshan nyid kyi sgo nas chos rnams shangs ston rig pa'i ral gri nyid
las spyad cing / mi g.yo ba dkar po'i rjes gnang / tshe dpag med grub pa'i rgyal mo'i tshe dbang sogs gsan/ tshogs gsog sogs kyi lan 'debs dus kyang de rang la tha na go
kha'i me yog tshun legs par sbyor ba'i bka' drin shin tu che ba yin pas gsung thugs nye tshul dang bcas pa'i mchod yar mdzad pa yang mthong ngo / dpal ldan sa skya ba'i
gdung brgyud bdag chen bsod nams rgyal mtshan pa la yang mi g.yo ba sngon po'i rjes gnang tshogs pa spyid dang lhan cig gsan gsung / de yang gtso bor yab rje chos kyi rgyal
po 'jam pa'i dbyangs dpal shAkya'i mtshan can nyid mnyes pa rnam grangs du ma'i sgo nas legs par bsgrubs te/

chos 'khor chen mo mdzad dus kyi ring gzhung gi 'bel ba'i sgo 'byed pa'i gzhi ma yang rje 'di nyid kyis legs par mdzad la/ de lo bsnyen par rdzogs pa'i dngos po bla na med
pa yab rje chos kyi rgyal po nyid la zhus te 'dul ba 'dzin pa kun gyi mchog 'phags pa nye ba 'khor lta bur gyur to/ de ltar paN chen chos kyi rgyal po gyur pa'i sngar smos
pa dag dang / phyis rgyal ba'i gdung 'tshob 'jam dbyangs kun dga' rgyal mtshan/ sems pa chen po bsod nams rgyal mtshan/ grub chen kun dga' bkra shis rnams las/ yab gyur
chos rje'i bka' 'bum gtso bor gyur pa'i gsang sngags nang gi gnad mchog dam pa rjes su gdams pa mtha' dag legs par gsan no/ gzhan yang sangs rgyas dbon sras shakya rgyal
mtshan pa la yang de nyid kyis mdzad pa'i yab rje paNDi ta chen po'i rnam thar pad ma dkar po'i phreng ba sogs kyi lung 'ga' gsan no/ de nas 'dzam gling bstan pa'i bdag
po 'jam pa'i dbyangs nyid dgung lo brgyad cu'i mthar son pa na/ byang phyogs sham bha la'i yul rigs ldan chos kyi rgyal po'i bdun par nye bar phyon te/

de'i ring lugs mtha' dag mi nub par rje 'di nyid kyis legs par bsgrub par mdzad cing / zur 'chad kyi grwar bzhugs dus/ phyogs bzhi'i grwa rigs kun gyis rje 'di la btud de 'chad
nyan lhag par 'phel bar gyur pa ni 'di lta ste/ phyogs su ma chad bde ba'i dbus na kun gyi gtsug gis bkur ba'i khrir/ legs bshad gsar ba'i dga' ston 'gyed tshe 'gron
du mi 'du 'di na gang / khyod gsung nges pa'i bcud kyis myos pa'i blo gsal rkang drug ldan pa'i tshogs/ chos kyi 'dun pa'i me tog zlum rar sngon med legs bshad nga ro 'byin/
nyin mtshan med pa'i chos kyi tshul ni dga' ldan na yang srid min na/ gangs khrod 'di na yod pa'i the tshom phra mo tsam yang su zhig 'dzin/ de slad rang gi yab gyur
dag kyang 'chad pa'i nga ros bsnyoms par gyur/ gzhan du gang gi snyan pa'i dris ni phyogs kyi mdza' bo nye bar 'gugs/ chos las bskyed pa'i snyan grags ud pal phreng / dpyod
ldan gang gi'ang rna ba'i rgyan du len

khyad par mnga' ris smon thang rgyal po yi/ rna bar lhung pas snying gi pad mo rgyas/ dkon nor du ma'i phreng mdzes yid 'ong ba/ bka' rtags yig ge'i srad bur brgyus nas ni/
don byed sgrub khyed mdzangs pa'i bya ma rta/ gsang tshig mgul thogs du ma yang yang spros/ rab gus yid bcugs gyur pa'i shing rta yis/ don yod myen pa'i nyi ma legs drangs
nas/ sangs rgyas bstan pa'i pad tshangs 'byed 'dod pa'i/ yid 'ong yin lugs 'phren tshig phan tshun springs/ mnga' ris sa yi khyon ni shin du chung / mkhas pa 'di yi yon
tan rgya che phyir/ snod dang bcud gnyis lhan cig mi 'os shes/ dpyod ldan du mas 'gal ba rnam par brtags/ dga' ldan lha rnams 'di 'dra'i mkhas pa ni/ sa yi steng na gzhan
med 'di gcig pus/ rngo ma thogs phyir ma pham byams pa yi/ rgyal tshab nyid la 'os pa yin no skad/ gzhan yang de dus klu sgrub yab sras dang /

thogs med mched gnyis phyogs glang chos grags sogs/ rgya gar so so'i rjes 'jug du ma yis/ phan tshun rtsod pa'i 'phen len ci yang byung / de lta na yang dang por bskyed pa'i
gzhi/ chung ngu yin yang de la brten rigs te/ shangs ston rigs pa'i ral dris g.yul bshams de/ bstan pa'i spyi rje sgos nor nyid du gyur/ de ltar brjod don dang mthun par
rang yul nas smon thang pa rje dpon rnams kyis bla'i mchod gnas su spyan 'dren nye bar btang ba'i skabs su/ shangs ston rigs pa'i ral dri'i zhal snga nas kyi sku'i rgyal
tshab dam par mnga' gsol lung dang rigs pa'i klog pa thos bsam gyi 'or 'or zab mo la nyin mtshan kun du'ang g.yel ba med par/ phyogs kyi tha gru yangs pa'i rgyal khams
so so nas nye bar lhags pa'i blo gsal gyi skyes su dag gi bzhed don dang mthun pa/ rang rang gi 'dod pa'i dpal bde blag du bskrun par mdzad de/ de yang gtso bor 'dzam gling
mdzes par byed pa'i rgyan drug mchog gnyis sogs/ snga rabs mkhas pa'i gzhung lugs so so la 'grel byed snga ma

dag gis nye bar bkral ba'i tshul lugs ji snyed yod pa'i legs bshad rnams la rnam dpyod bzang pos slar yang mi gsal ba gsal ba dang / ma tshang ba kha skong ba dang / dka' ba'i
gnas kun dpyis phyin par bkrol nas/ gangs ri'i ljongs kyi mkhas rlom mtha' dag gi blo'i spyod yul las 'das pa'i rnam grangs su gyur pa du ma'i chos kyi 'or 'or dus dang
gnas skabs kun du spel bar mdzad pa la/ de'i tshe 'phags pa rtag tu ngu'i rnam par thar pa las 'byung ba ltar/ bza' ba dang bgo ba sogs kyi ro myong bar ma mdzad pa lta
zhog gis/ tha na nyi char rlung sogs tsha grang gi reg bya gang gis kyang brje bar mi nus pa'i nyan bshad khyad par can/ sngon gyi slob dpon phya ba chen po chos kyi seng
ges mdzad pa la 'gran par rjes su spobs pa'i ngang tshul bzong la bzhugs par gyur to zhes grags so/ de dag la 'di skad ces bya ste/ sangs rgyas ngo bo bla chen gong ma'i
khrir/ blo gros gsal ldan du mas mnga' gsol nas/ snga rabs mkhas pa'i srol las legs brtsams pa'i

'bel ba'i gtam gyis sa 'di dge bar mdzad/ rgyan drug gzhung gi de nyid 'chad pa la/ rgyan drug mkhon gnyis 'byon pa'am rgyan drug rang gi'ang ma dpyad legs byas kyis/ rgyan
drug gsung gi sbas don nye bar phye/ 'dzam gling 'di na chos brgyad khrir 'khod nas/ chos smra'i tshul lugs 'dzin pa bgrang yas kyang / khyod bzhin tsha grang dal ba rgyang
bsrings nas/ bstan dang 'gro la dgongs pa re re tsam/ 'chad tshe tshig don bcas pa'i phra ba'i gnas/ ma 'dres mi 'gal zlos pa'i skyon spangs nas/ nyung ngu'i tshig gis
rgya che'i don ston pa'i/ 'grel byed sngon chad bod 'dir khyed las su/ sangs rgyas gnyis pa dbyig gi gnyen mchog dang / tha dad nyid du gyur pa ma mchis shes/ bdag gis
gcam bu'i zol bstod min par yang / 'di na mkhas dang rmongs rnams mgrin gcig gleng / dus rnams kun tu mi lhod brtson 'grus kyis/ legs byas bgyi ba kha ton rgya chen dang
/ rnams mang ting 'dzin

'or 'or mchod pa'i tshul/ gsang sngags 'dzin pa gzhan la'ang sngon ma mthong / gang la brtsad cing dris pa'i gzhung kun la/ gcig la gcig tu sbyangs ba lta bu ste/ kun la kun
du byang chub nyid gyur nas/ mgon khyod sangs rgyas kho na'i mdzad pa can/ thos bsam mthar phyin grub pa'i dbang phyug gyur/ blo gsal 'bum sde mkhas pa'i gnas la bkod/
'dzam gling kun tu snyan pa'i grags pas khyab/ phyogs las rnam rgyal ma pham chos kyi rje/ de dag gi skabs su rgol ba dang / phyir rgol pa dag gi lan ldon pa'i tshul yang
/ rgol bar gyur pa 'ga' zhig ni/ rigs pa dri ma med pa'i sgo nas mi smra ba'i brtul zhugs la dngos su yang bkod par gyur cing / gzhan du snga phyi'i gnad dang shin tu phra
ba'i gnas su mtha' dag la gzigs pa rgya mtsho'i pha rol du legs par son pa/ dpal ldan chos kyi grags pa'i dngos stobs rigs pa'i gzhung lugs zab mo'i sgo

nas 'or gsum tshang ba'i thal 'gyur kho nas grub mtha' ngan pa'i tshogs ming gi lhag bsam tsam du nye bar mdzad cing / dam pa de nyid kyi sku dngos kyis legs par bskrun pa'i
chos las skyes pa'i sras mchog rnams dang / de dag gi sras su gyur pa mtha' dag gis kyang yang dang yang du phyi nang gi log par rtog pa'i tshogs 'joms pa la spobs pa dge
ba'i snang ba khyad par can gyis/ rgyal ba thams cad skyed mdzad kyi yab gyur dpal shAkya mchog ldan dri med legs pa'i blos ji ltar phye ba'i dgongs don dri ma med pa
la rang gis ngan rtog dag gis rnam pa kun tu bslad pa med par snga srol bzang po'i lam de nyid rma med par mdzad do/ rigs pa'i dbang phyug slar yang byon tshe chos grags
nyid la'ang som nyir gyur/ klu sgrub yab sras gzhung lugs 'chad tshe skyes chen de dag kho na 'dra/ khyad par thogs med sku mched rang gzhung bzhed dgu rgya mtsho'i rlabs
phreng can/ de nyid 'chad la de nyid gnyis par bdag gis yongs bzung nges pa ste/ gzur na yas

rnams kyang rnam par sgrog mod 'di na 'ga' yang som nyi med pa thog med las kyis mnar ba dag ni thub pa nyid la co 'drir mchis/ de lta min na 'or ba stongs tshe khyod kyi phrin
las gang du spel/ skal dman med na dam pa'i brtse ba nyid kyang 'khyogs po'i rgyu la rten/ de slad lha sbyin ston pa nyid kyis sprul zhes mdo sde/las 'byung / dam pa
rnams la mi 'dod nyid kyang 'dod dgu'i 'byung gnas yin zhes thos/ skyes chen dag la bstod dang smad pa gnyis kas 'bras bus byang chub 'byin/ 'di 'dra'i tshul 'di snying
la dran tshe bdag ni nges par spu long g.yo/ de phyir 'brel tshad don ldan nyid du gyur ba'i skyes chen rgyal gyur cig 'di na gang dag thos pa'i rnam bral bas/ rnam dag chos
kyi yin lugs 'byed pa la/ phrag dog dbang gis smra ba lhur len kyang / chos dang chos min 'byed pa mkhas pa'i srol/ chos brgyad 'jig rten kho na'i don tsam du/ nyi tsher
'bad na chos dbyed a thang chad/ rang gzhan gnas skabs 'byed la chos mthun gyi/ rtsod par rlom na rgyal ba'i bka' dang 'gal/ khyad gsod 'gran sems drag pos rtsod pa'i
las/ rnam pa kun du bsgrubs na cir 'gyur soms/ bstan la dgongs pa'i rtsod pa rdo rje'i phreng / rgya bod mkhas pa kun gyi mdzad

rgyun lags/ des na mkhas pa'i bya ba ji snyed pa/ mig ldan skye bo goms pa 'jog mtshungs kyis/ mi shes blun po'i {bab bcol }ngor 'gran na/ dmu long mi bzang g.yang khar 'jug
par bas/ de ltar legs pas 'gran byed skyes bu kun/ bstan la dgongs pa'i rnam dag 'chad rtsod kyis/ bstan pa'i nyin byed shin tu mthong dka' 'dir/ bstan pa rin chen 'ba'
zhig nyer dgongs gsol/ bdag 'dra thos pa'i mig bral gya tshom mkhan/ {yan lag }rigs pa'i snang ba med gyur na/ ji lta'i sgo nas thub la bya ba bgyid/ myen ldan dam pa rnams
kyis bag yod mdzod/ des na dus dang gnas skabs thams cad du/ bu sdug chu yis khyer ba'i ma bzhin du/ sangs rgyas bstan pa'i lhag ma 'di zung zhes/ kun la thal mo sbyar
nas gsol zhing mchis/ bstan pa'i bdag rkyen du gyur ba rtsom pa nor bu'i phreng mdzes spel ba'i tshul la/ dang por nyer mkho'i legs bshad gdul bya 'ga' la

gdams yig dang / bla bstod 'ga' yang / 'dul ba'i 'dod {'jo bslab }bya dpag bsam 'dod 'jo'i nyid bsdus sdom gsum TI ka bstan pa'i sgron me phyis/ bdag chen ngag gi dbang phyug
gi bkas bskul nas/ grub mtha' shan 'byed skabs shig tu/ dpon sa tshe dbang rin chen bkra shis dbang gi rgyal po'i gsung gi rnga bo ches legs par bskul nas/ bshes pa'i
spring yig gi 'grel ba sngon med legs par bshad pa'i sgo brgya pa mdzad/ yang bde gshegs snying po'i brgal ngan/ {khyan }dris lan thor bu pa 'ga' sogs mdzad/ de dag la 'di
skad ces/ klu yi me tog legs bshad sgrang rtsi ni/ sa skyong bde spyo snyim pas legs blangs nas/ mtha' yas skye bo'i dpal du nyer sbyin pa/ srid mthar chos kyi dga' ston
rgyas par gyur/ de slad lnga rig zhal gyi pad tshal las/ mi dbang rnam dpyod lhag bsam 'od dkar gyis/ kun nas bskyed pa'i ngo mtshar

ma li'i phreng / phyogs kyi blo gsal mig gi dpal du shar/ zhes so/ de ltar gang gis mdzad pa'i gsung rab ji snyed yod pa dag kyang / snga ma nas rjod byed kyi tshig la brkus
pa'i rang gi rnam dpyod bzang po'i rtsom sngon chad ma thos pa'i ngo mtshar can dang / brjod bya'i don snga ma kun kyang ma tshang ba med cing de dag tu dpyis ma phyin
pa'i gnad kyi don zab mo sngon chad mkhas pa'i mkhas par grags pa dag gi'ang yid yul du ma gyur pa'i dka' ba'i gnas/ rnam par bkrol ba mthong tshe gzur gnas skyes bu kun
rang dbang med par dad pa'i rlabs rgyas par mdzad pa'i tshig 'bru bzang po don zab pa rgyal ba'i bka' dri ma med pa dang 'dra bar gyur pa dag dang / gzhan gsung la zin bris
su bgyis pa'i blo gsal du ma'i re ba skong ba'i gnas su gyur pa mtha' yas mod kyi/ de dag gi mtshan gyi rnam grangs ni rgyas par brjod par ma spobs so/ de dag la 'di skad
ces/ gang gi gsung gi bdud rtsi 'o ma'i rgyun/ skal ldan

thar pa'i lus sems bde ster kyang / skal med ltos 'gro'i tshogs rnams nyam thag pa'i/ rkyen gnyis las kyi dbang gis nye bar bsgyur/ 'di na rje btsun chos kyi spyan ldan la/
'gran par spobs na 'di nyid rjes su sgrubs/ 'chad rtsod rtsom pas mi tshe 'da' ba na/ 'gran pa'i rjes mthun legs kyi dgongs na ko/ gzhan du chos kyi rnyed pa chos kyis sbyor/
sbyor ba de la phrag dog 'gran pas ci/ spyi brtol bskyed de ngan tshig smra ba na/ rang nyid dam pa min pa'i grangs su bgrang / des na bdag la phyogs lhung blo med
kyis/ nye ba'i phan tshig 'di la brtse bar dgongs/ chos smra'i skyes bu ston pa nyid mtshungs shes/ chos tshul kun na ma sbas gsal bar snang / chos tshul phan tshun 'gran
pa'i zol gyis ni/ chos 'dzin dam pa smad na mi bzad las/ 'di shes skye bo sdig pa'i las bgyid pa/ de la smad par byed pa'i

yid bgrang na/ chos mdzad rnams kyang de yi rjes 'jug tshe/ 'di la ming du bgyi ba ji ltar 'dogs/ kye ma thub pa'i bstan pa rin po che/ sgron me zad mtha'i dus dang mtshungs
nyid na/ phan sems ldan pa'i chos kyi mar khu yid/ da dung cung zad brten na ci ma rung / mdor na mar gyur 'gro ba'i bde skyid ni/ thub pa'i bstan pa mchog la rag lus phyir/
phyogs bcur bzhugs pa'i dge ba'i bshes rnams kyis/ brtson chen chos la mdzad pa'i rgyur gyur cig de'i skabs su bshangs ston rigs pa'i ral gri dag pa'i zhing gzhan du
gshegs pa'i dgongs pa'i cha dkang ba dang / sku gdung rin po che nyid zhugs la bzhen pa sogs bgyi bar 'os pa'i tshogs kun legs par mdzad pa dbu legs grub chen bsod nams
rgyal mtshan las/ snga phyir chos skyong gi skor gtso bor gyur pa'i chos kyi sgo du ma yang rjes su gsan/ sbrul lo'i dbyar cig kun spangs rin po che las gsung ngag rin po
che lam 'bras bu dang bcas pa'i man ngag slob bshad yongs su rdzogs par

gsan pas/ 'od gsal 'gro 'ong med pa'i don mngon du gyur ba sogs grub pa'i mtshan ma mtha' yas pas rgyud yongs su gang nas/ snyan brgyud bzhis legs par rgyas thebs pa'i bka'
rtsal yang bzhes/ rnal 'byor yang bzhi sogs 'ga' gsan zhing / mdor na chos kyis 'brel ba'i bla ma la sangs rgyas dngos kyi dad pa chen pos dus rgyun chad med par 'da' bar
mdzad la shAkya dbang ma'i mjug gi dge legs rtsa ba dpal ldan bla ma kun/ rang rang 'or lo'i mgon dang dbyer med pa'i/ legs par rtogs nas mchog dang thun mong gi don kun
sgrub mkhas khyod la phyag 'tshal lo/ zhes pa 'dir ma 'dus pa'i chos kyi gnad gzhan med ces yang yang gsung / des na bdag cag gi bla ma rin po che 'di nyid phyi thos pa
rgya mtsho'i don la dbang 'byor bar ni dang sang gi mdang skyes byis pa tshun gyi rna bar yang grags pas 'dir mi brjod la/ nang don grub pa'i sa brnyes pa'i tshul lkog na
mo rnams zur tsam smos na/ de

yang sngar bshad pa ltar/ sngon paN chen chos rje nyid las rnal 'byor yan lag drug pa'i khrid gsan dus rnam kun mchog ldan gyi stong nyid zab mos thugs rgyud yongs su gang
ba'i gsal snang khyad par can de nyid/ phyis rta nag u rgyan rdzong du/ dpon drung sku skye ba'i slob dpon la phebs dus/ bsad sha sogs grib rkyen 'gas bar skabs su 'gribs
pa ltar gyur pa las/ kun spangs rin po ches lam 'gras gnang dus slar yang sor chud nas/ dgon pa'i cha shes kun yang tho rangs kyi cha la gsal bar mthong ba lan 'ga' yar
byung ngo zhes bdag rang la dngos su gsungs shing / 'di la yid ches kyi gtan tshigs yod de rgyas par 'bri bar ma spobs so/ gzhan yang / nai gu chos drug nas bshad pa'i rmi
lam gyi sgo nas byang sham bha lar byon par nges de/ dus gcig gi tshe/ ja gral zhig tu gsung gleng zhig gi 'phros la/ byang sham bha la'i dpal dus kyi 'khor lo'i pho brang
la ni ngas 'dom gyis gzhal bas lnga

brgya tsam byung gsung ba'i thol byung du gnang byung ba dang / gzhan yang snga mo'i dus cig 'grong sgang du mtshan brjod 'bum gter zhig la phebs dus/ dge 'dun byin mnal la
lags song / rje nyid bshags sbyang gi 'phro en re ma tshar bar nub bur mdzad kyin yod dus/ sgo'i gyeng ris la dpal ye shes kyi mgon po phyag bzhi pa de nyid me 'od 'bar
ba'i dbus na mngon sum du bzhugs pa zhig gsal bar gzigs/ phyis khang sar ba'i khang par yang de 'dra'i snang ba gsal bor byung bas/ rje brag dmar pa la ye shes mgon po phyag
bzhi pa'i rjes gnang yang legs par gsan gsung / yang bdag dang gser mdog can du yong dus/ khong grwa pa lnga pa zhig la/ 'bir srungs thun mong ma yin pa gnang dus/ kun
spangs chos rje dngos su byon byung gsung ba bdag dang nye gnas dol chung gnyis ka la dngos su gsung ngo / mdor na bdag gi 'drin pa dam pa 'di ni bdag med gnyis kyi don
dngos su rtogs pa rtsig pa dang ra

ba la thogs pa med/ 'di'i tshul bdag gi grwa pa gnyis tsam gyis kyang gsal bar mthong / nye gnas ba la yang yang byung ba'i lo rgyus 'dug ste gsal bar gri bar ma spobs so/
de dag la 'di skad ces/ gang khyod byis pa'i dus nas 'od gsal cha mngon du gyur na da lta smos ci 'tshal/ 'on kyang gzhan ngor thos pa'i shes rab kyis/ spros tshogs srid
pa'i bud shing sreg pa skad/ gang shar lha dang ye shes ngor gzigs nas/ gzhan du cung zad tsam las mi gzigs tshul/ snang byung gnyis med ye shes nyid gyur na/ gnyis snang
rtog pa'i lha zhal mthong bas ci/ gdod ma'i 'od gsal gzhi nas mngon gyur na/ 'phral du rkyen gyis sgrib pa'i drang don can/ tshu rol skye bo'i sems la rjes chags na/ sna
tshogs sgyu rol rtsed mdzad 'di mtshar de ltar mkhas pa dang grub pa'i bsti gnas chen por gyur pa'i tshul la nye bar dpags nas/ sa chen po la mnga' mdzad pa rigs ldan

chos kyi rgyal por ngag dbang rnal 'byor khru dbon bka'i blon 'bangs dang bcas pas sgyu ma'i phreng ba'i rlabs las bskrun pa'i mchog tu phul tu byung ba'i bstod bkur bsngags
gsum gyi bgyi ba dang bcas nas/ yab rje rgyal ba mchog gi seng ge'i khrir bsti bar mdzad nas/ de yang bka' drin chen po'i khur brnag cing bsab par dka' ba'i don nyid thugs
la bzhag nas 'chad pa'i grwar slar 'jug pa'i thugs spongs pa mtha' yas pa'i spro ba lta bur mdzad de/ ji lta ba'i log sgrub dag la bzod pa'i go cha legs par bgos nas/
bya rgod phung po'i chos kyi khri ga la ba der sde snod gsum gyi chos kyi 'od zer sangs rgyas dgongs pa mya ngan las 'das par dgongs pa na chos thams cad nges don gcig tu
bsdus te bstan pa'i tshul las rjes su dgongs pa'i chos kyi rnam grangs du mas 'khor gyi tha ma dag gi rgyud yongs su gang bar mdzad do/ de'i tshe dbu legs grub chen pas
lung bstan sogs

snyan skul thugs las byung ba'i zhu 'phrin gnang ba la yang / tshul sna tshogs su gsal bar gsungs te/ da ni 'chad nyan bor nas legs su dge sbyor sogs mi sgrubs par 'dug sngon
gyi skyes mchog phya ba chos kyi seng ge dang / bcom ldan rigs ral sogs kyang chos khri rang gi khar gshegs pa yin no gsung ba sogs ma 'ongs par dgongs pa'i gsung thol
byung 'ga' yang gnang ngo / e ma skyes bu dam pa'i mdzad pa'i phul/ chos phrir srog gtong 'di 'dra ngo mtshar rmad/ rang nyid zhi ba'i gling la ma chags pa'i gzhan don srid
la dgongs pa rmad du byung / yang na bdag cag gdul byas khyod thugs kyis/ chos nyid sems pa'i las la phyir gzhol ba'i/ khyod thugs bas na dag pa'i zhing gzhan du/ dgongs
pa bskyod par mdzad dam 'di na ci/ brtse chen brtse ba'i ngang tshul rab btang nas/ brtse ldan brtse ba'i ngang du gshegs lags sam/ brtse med bdud sde brtse bral bgyi
bas kyang / brtse

ba'i dbang phyug khyed thugs gzhan par sems/ sems can las la spyod tshe sangs rgyas kyang / phan mdzad bden pa'i 'phrul yang rdzun du ma/ ma dag snang gzhir 'char ba'i gzugs
kyi cha/ 'di la legs nyes du ma'i snang ba bkra/ 'di la gshegs dang bzhugs pa yongs mi mnga'/ gshegs dang bzhugs shes 'jig rten blun pos bsgrags/ dam pa'i don du chos kyang
nye bar zhi/ 'on kyang rtsod dus bsod nams dman pa dang / dam pa'i don la spyod pa zhan pa'i phyir/ 'das pa yin zhes gdung ba mi bzang bskyed/ de ltar gzhan snang du
bcu dgu'i nyin nas bsnyung ba'i tshul bstan zhing / de dag gi skabs su sku rim sogs bgyi ba'i tshogs la ngal ba med par bsgrubs kyang / zhing 'di'i gdul bya'i don yongs
su rdzogs shing / byang sham bha lar yab rje dam pa'i drung du gshegs pa'i thugs 'dun khyad par can gyi rnam rol dang bcas te gnam stong gi nub rje nyid dgung lo drug bcu
re lnga'i rtser son pa na gzugs sku'i snang ba re zhig bsdus nas

bde chen chos sku'i ngang du ngal gsos par gyur to/ kye ma kye hud 'dzam gling bstan pa'i rje/ gdul bya'i dbang gis nye bar nub tshul bstan/ bdag ma rig mun pa'i khang bur
bcug thugs rje'i 'od dkar snang ba cis mi spro/ bcu phrag drug dang lnga yis lhag pa'i lor/ yongs rdzogs bstan pa'i khur chen nyer bzung bas/ khyod thugs ngal nas bde chen
chos kyi skur khyab gdal ngal gso'i bsti gnas brten lags sam/ bdag cag khyed la 'dun pa'i chos kyi bu/ ji snyed 'di dag pha yis yal bor nas/ yab cig dam pa dag pa'i zhing
la gshegs/ snang tshul 'di nyid ji ltar bgyis nas khur/ mi 'dod khur du len pa'i las ngan can/ skal chad bu la thugs rje'i spyan gyis gzigs/ khyod la sems pa'i gdung shugs
ngud mo'i sgra/ yab mchog gang na gzhugs kyang gsan pa'i rigs/ a na 'di 'dra'i mi bzod dpag med pa/ yab las gzhan du su yi don du

nus/ khyed phyir bgyis pa'i sdug bsngal 'di dag kyang / sangs rgyas sgrub pa'i thabs mchog nyid du go de nas yar ngo'i tshes bzhi'i nyi dros la 'od gsal chos kyi sku las nye
bar bzhengs te/ sku gdung rin po che yang bkur sti'i bgyi ba mtha' dag gis mchod cing / thugs sras sde snod 'dzin pa'i tshogs ches mchog tu gyur pa dag gis/ dpal dges pa
rdo rje'i bsgrub pa'i mchod pa rgyun ldan du phul te/ tshes bcu'i nub/ chos rje gtsug gi nor bus gtso mdzad rnams kyis/ sku gdung rin po che zhugs la zhen nas slar mchod
'bul du bgyis te chos sku'i rang bzhin du bsgrubs/ ston pa'i sku dang rje nyid kyi sku 'dra sogs gser zangs las bsgrubs pa'i nang du bzhugs su gsol te/ rab gnas bzang po'i
bkra shes byin phab nas/ dad ldan kun gyi mchod pa'i rten du bzhugs so/ phyogs 'dir yang gdul bya las dag pa'i lag tu sku gdung ring bsrel gyi gong bu can

mang du byung zhes gleng la/ bdag pa mnga' ris phyogs kyi bu slob rnams la ni/ gdung tsha'i nang nas kyang ring bsrel dpag med rdol te byon to/ de lta bas na yongs rdzogs bstan
pa'i bdag po'i rnam par thar pa'i cha shas cung zad spel ba las mdor bsdus pa'i tshul gyis thams cad bstan zin te/ de ltar rje btsun bla ma mchog 'di ni/ sangs rgyas
nyid dang tha dad med pa'i phyir/ rnam thar mtha' yas bdag 'dras ga la spobs/ 'on kyang mos blos cung zad bsdebs pa la/ 'gal ba'i tshogs kun brtse bas bzod par dgongs/ kye
ma khyod nyid bstan pa spyir gshegs shing / sgos su gdul bya rnams la nye bar gshegs/ yang sgos bdag ni mgon po khyod bral bas/ skyabs med bdag blo gting nas yid re skyo/
skyabs bral phyogs 'dir sleb tshe yab rje gshegs/ yab rje bzhugs tshe las kyi rlung gis bdas/ gang la bsams kyang tshugs pa'i skabs med na/ mi mngon dbyings nas thugs
rjes nye bar

gzigs/ 'on kyang khyod gsung thos pa'i bdud rtsi yi/ srog gi lhag ma cung zad brtas par gyur/ legs par bsam tshe nang don rig pa'i sgo/ mi 'gags blo yis snang blo 'di ltar
shar/ rang sems rin chen yongs su dag pa 'di/ lha dang bla ma yin par rgyal bas gsungs/ sems nyid stong ba'i rang zhal lta ba 'di/ bla ma chos sku'i rang zhal lags par sems/
tshul 'di bla ma'i yon tan dbyar skyes rnga/ snying la son pa'i skal ldan gtsug phud can/ dad pa'i spu long g.yos nas gang de'i sras/ kun dga' grol mchog yid kyi pad
mtshor shar/ dge tshogs gang des bdag sogs gdul sogs gdul bya rnams/ skye dang skye bar bla ma paNDi ta'i/ zhabs rdul ze 'bru spyi bos len byed cing / gdams pa'i gsung las
thob par shog ces rtsa ba'i bla ma yongs rdzogs bstan pa'i bdag po a mo gha sidhi'i rnam par thar pa ngo mtshar dad pa'i/ glang po skul pa'i lcags kyu

zhes bya 'di yang rang gi mos pa gtso bor byas te byung rgyal gyi tshig cung zad yig ger bkod pa'i yig ge pa ni/ mos ldan chos 'phel bzongs bgyis te dkar po brag gi dben gnas
su tshes nyi shu'i nyin 'phral du sbyar ba bgro don 'phel/ mangga lam/

